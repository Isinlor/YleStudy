Ensin uutinen Espoon siltaturmasta.
Onnettomuustutkintakeskus tutkii Espoon eilisen siltaturman.
Yli 20 yläkoulun oppilasta loukkaantui, kun väliaikainen kävelysilta romahti eilen Espoon Tapiolassa.
Sillan pohja petti, ja nuoret putosivat noin 5 metrin matkan maahan.
He saivat esimerkiksi luunmurtumia, mutta kukaan ei ole hengenvaarassa.
Onnettomuustutkintakeskus tutkii Espoon eilisen siltaturman.
Sortunut silta oli Espoon kaupungin vastuulla.
Espoo aikoo nyt tarkistaa kaikki samanlaiset sillat.
Sitten asiaa lasten leikkimisestä.
Yhdessä leikkiminen vahvistaa lasten vuorovaikutustaitoja.
Etenkin koronavuosien jälkeen on hyvä, että lapset leikkivät taas yhdessä.
Esimerkiksi perinteisissä pihaleikeissä lapset oppivat, miten leikitään ja toimitaan yhdessä.
Pihaleikkejä ovat esimerkiksi Tervapata, Kirkonrotta ja Lipunryöstö.
Samantapaisia jahtaamisleikkejä ja piiloleikkejä leikitään ympäri maailmaa.
Pihaleikit vahvistavat lasten vuorovaikutustaitoja.
Tässä leikkivät haminalaiset Elsi, Emma, Emilia ja Vilja.
- Me leikitään nyt Liivatea. Siinä on sellaiset säännöt, että yritetään hypätä toisten varpaille ja on erikseen vuorot, kuka hyppää ja milloinkin.
Sitten urheilua ja musiikkia.
Jääkiekon MM-kisat ovat alkaneet.
Avausottelua Suomi-USA pelataan parhaillaan Tampereella.
Suomi on jääkiekon hallitseva maailmanmestari ja ennakkosuosikki myös tänä vuonna.
Suomi on yksi ennakkosuosikeista myös Euroviisujen laulukilpailuissa.
Euroviisujen finaali on huomenna Liverpoolissa Britanniassa.
Suomen edustaja Käärijä on kilpailun 13. esiintyjä.
Finaalissa on mukana yhteensä 26 maata.
Vielä sääennuste.
Lauantaina sää on lämmin ja aurinkoinen.
Lämpötila on laajalti noin 20 astetta, Pohjois-Lapissa on viileämpää.