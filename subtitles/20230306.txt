Aluksi uutinen venäjän kielen opiskelusta.
Venäjän kielen suosio alakouluissa on romahtanut.
Lasku näkyy etenkin tämän kevään kielivalinnoissa.
Esimerkiksi Joensuussa, Mikkelissä ja Jyväskylässä venäjän suosio on laskenut niin paljon, että alakouluihin ei perusteta uusia venäjän kielen opetusryhmiä ensi syksynä.
Venäjän kielen suosio alakouluissa on romahtanut.
Myös itärajan lähellä Lappeenrannassa on epävarmaa, miten venäjän opetus ensi syksynä järjestetään.
Lappeenrannan Lauritsalan koulun kolmasluokkalaiset Aleksi Liutu ja Minttu Koskela ovat valinneet A2-kieleksi venäjän.
He kertovat, miksi venäjän opiskelu kannattaa.
- Jos lähtee vaikka Venäjälle, niin siellä sitten osaa puhua sitä.
- Jos Suomeen tulee jotain venäläisiä, niin niille voi puhua.
Sitten Viron parlamenttivaalien tulos.
Virossa pääministeri Kaja Kallaksen Reformipuolue  on voittanut eiliset parlamenttivaalit.
Reformipuolue sai reilut 31 prosenttia äänistä.
Viron parlamentissa on yhteensä 101 paikkaa.
Reformipuolue saa parlamenttiin 37 paikkaa.
Toiseksi suosituin oli kansalliskonservatiivinen Ekre-puolue.
Ekre saa parlamenttiin 17 paikkaa.
Viron vaalien yllättäjäksi nousi liberaali Eesti 200 -puolue.
Puolueella ei aiemmin ollut parlamentissa yhtään paikkaa, mutta nyt se saa 14 edustajaa.
Sitten urheilu-uutisia.
Suomen naiset voittivat 2 Euroopan mestaruutta EM-hallikisoissa Istanbulissa.
Wilma Murto voitti lauantaina seiväshypyn EM-kultaa.
Reetta Hurske voitti eilen 60 metrin aitajuoksussa EM-kultaa.
EM-hallikisat päättyivät eilen.
Vielä sääennuste.
Tiistaina sää on pääosin poutaista.
Pohjoisessa on melko pilvistä, etelässä on aurinkoista.
Pakkasta on 3...10 astetta, pohjoisessa on paikoin kylmempää.