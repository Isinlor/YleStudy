Ensin uutinen pelialalta.
Suomalainen pelifirma Rovio saa uuden omistajan.
Rovio tunnetaan Angry Birds -peleistä.
Rovio myydään isolle japanilaiselle pelifirmalle, Segalle.
Sega maksaa Roviosta yli 700 miljoonaa euroa.
Rovio saa siis uuden omistajan.
Rovion toimitusjohtaja sanoo, että kaupasta on hyötyä kaikille.
Rovio on vahva mobiilipuolella, se tekee erityisesti kännykkäpelejä.
Sega on puolestaan vahva pc- ja konsolilaitteissa.
Siksi firmat ovat yhdessä entistä vahvempia.
Sitten pitkästä aikaa uutinen koronasta.
Suomalaiset eivät enää pelkää koronaa.
Suurin osa suomalaisista ei enää käytä kasvomaskia tai noudata turvaväliä.
Näin kertoo uusi kysely.
Suomalaiset luottavat siihen, että rokotukset antavat suojan koronaa vastaan.
Koronasta on tullut yksi tauti muiden joukossa.
Suomalaiset eivät enää pelkää koronaa.
Johtaja Otto Helve Terveyden ja hyvinvoinnin laitokselta sanoo, että koronavirus ei ole kadonnut.
Se kiertää samalla tavalla kuin muut virukset.
Siksi riskiryhmäläinen voi edelleen käydä koronatestissä, jos hän sairastuu hengitystieinfektioon.
Sitten aiheena katupöly.
Katupölyä on nyt ilmassa paljon.
Kaduilla ei ole enää lunta, ja talven hiekat nousevat ilmaan.
Sää on ollut tänä keväänä kuiva.
Siksi ilmanlaatu on nyt tosi huono.
Kaupungeissa on alkanut katujen kevätsiivous, jotta ilmanlaatu paranee.
Katupölyä on ilmassa paljon.
Keuhkolääkäri Maija Räsänen sanoo, että pyöräilijän kannattaa nyt käyttää rauhallisempia katuja ja ulkoilijan kannattaa mennä luontoon pois liikenteen pölyistä.
Lisäksi ulkoilijan on hyvä välttää katuja aikoina, jolloin liikennettä on paljon.
Vielä sääennuste.
Huomenna aurinko paistaa Etelä- ja Keski-Suomessa.
Pohjoisessa on pilvistä, ja siellä voi sataa myös vähän vettä.
Lämpötila on maan etelä- ja keskiosassa 10-15 astetta.
Pohjoisessa on noin +10 astetta.