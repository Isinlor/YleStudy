Ensin uutinen työntekijöiden protesteista.
Työntekijäjärjestöjen protestit hallitusta vastaan ovat alkaneet tänään.
Protesteja järjestetään eri puolilla Suomea 3 viikon ajan.
Protestien syy on se, että työntekijäjärjestöt eivät hyväksy hallituksen suunnitelmia.
Hallitus aikoo esimerkiksi helpottaa työntekijän irtisanomista ja heikentää ansiosidonnaista työttömyystukea.
Työntekijäjärjestöjen protestit hallitusta vastaan alkoivat tänään.
Työntekijät ovat esimerkiksi marssineet ulos työpaikoilta.
Myös Oulussa Nokian työntekijät järjestivät tunnin mittaisen ulosmarssin.
Näin työntekijöiden pääluottamusmies Keijo Alahuhtala:
- Toivon, että Suomen hallitus ottaa tosissaan tämän meidän mielenilmaisun.
Sitten lääketieteen uutinen.
Tekoäly voi auttaa löytämään potilaat, joille voi tulla dementia ja muistisairaus.
Kun dementiariski huomataan varhain, muistisairauden etenemistä voidaan hidastaa esimerkiksi elämäntavoilla.
Nykyään muistisairaus huomataan usein, vasta kun sairaus on jo edennyt pitkälle.
Tekoäly voi kuitenkin auttaa löytämään varhain potilaat, jotka voivat sairastua muistisairauteen.
Uudessa tutkimuksessa mitataan aivokäyriä.
Sitten tutkijat opettavat tekoälyä etsimään aivokäyristä muutoksia ja yhdistämään mittauksen tiedot potilaan muihin tietoihin.
Menetelmä voi auttaa taistelussa muistisairauksia vastaan.
Lopuksi taidetta.
Helsinkiläisen taidemuseo Didrichsenin uusi näyttely esittelee Rafael Wardin maalauksia.
Wardi kuoli 93-vuotiaana 2 vuotta sitten.
Hän maalasi elämän loppuun asti.
Wardin töissä on paljon kirkkaita värejä, esimerkiksi keltaista.
Rafael Wardi muistetaan erityisesti presidentti Tarja Halosen muotokuvasta.
Vielä sääennuste.
Sää jatkuu vuodenaikaan nähden lämpimänä.
Keskiviikkopäivä on poutainen eli sateeton lähes koko maassa.
Illalla lännestä leviää sateita.