Ensin uutinen vaalikampanjoinnista.
Puolueita harmittaa kauppakeskusten nuiva suhtautuminen vaalikampanjointiin.
Monet kauppakeskukset eivät päästä eduskuntavaaliehdokkaita kampanjoimaan kauppakeskuksen tiloihin.
Kauppakeskukset perustelevat kieltoa esimerkiksi sillä, että ne haluavat varmistaa asiakkaiden ostosrauhan.
Jotkut myös sanovat,  että ehdokkaiden mainoslehtiset roskaavat kauppakeskuksen tilat.
Puolueita ja vaaliehdokkaita kielto harmittaa.
Niiden mielestä kampanjointi pitää sallia siellä,  missä äänestäjät liikkuvat.
Sitten kerromme ruutuajasta.
Suomalaisten ruutuaika kasvoi koronavuosina ennätystasolle.
Ruutuaika tarkoittaa aikaa, jonka ihminen kuluttaa jonkinlaisen näyttöruuden ääressä.
Näyttöruutuja ovat esimerkiksi televisio, älypuhelin, tietokone tai pelikone.
Korona-aikana ruutuaika kasvoi ennätystasolle.
Tilastokeskus kertoo, että vuosina 2020-2021 suomalaiset viettivät aikaa erilaisten ruutujen ääressä keskimäärin 4,5 tuntia päivässä.
Nuorten ruutuaika oli vielä pidempi, lähes 6 tuntia päivässä.
Lopuksi kerromme talvinuottauksesta  eli talvikalastuksesta nuotalla.
Tässä kalastetaan muikkua Saimaan Puruvedellä.
Muikku jää nuottaan, jota vedetään jään alla.
Ilmastonmuutos kuitenkin uhkaa talvinuottausperinnettä.
Ilmastonmuutoksen takia järvien jääaika on lyhentynyt.
Syksyllä järvi jäätyy entistä myöhemmin, ja keväällä jäät sulavat pois entistä aikaisemmin.
Nuottausperinnettä uhkaa myös se, että ammattikalastajien määrä Suomessa on romahtanut.
Kalan alhainen hinta ei houkuttele nuoria alalle.
Vielä sääennuste.
Perjantaina etelässä tulee jokunen lumikuuro.
Yleisesti sää on kuitenkin poutaista, eli sateetonta.
Aurinko paistaa monin paikoin.
Lämpötila kohoaa etelässä nollan yläpuolelle, muutoin on pakkasta.