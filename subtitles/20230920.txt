Ensin uutinen valtion rahoista.
Hallituksen budjettiehdotus on valmis.
Budjettiehdotus kertoo, mihin valtio käyttää rahaa ensi vuonna.
Hallitus esitteli budjettiehdotuksen eilen.
Rahaministeri Riikka Purra kertoi, että Suomen tulot ovat pienemmät kuin menot.
Siksi Suomen pitää ottaa yli 11 miljardia euroa uutta velkaa.
Budjetti vaikuttaa suomalaisten elämään monella tavalla.
Hallitus haluaa esimerkiksi kannustaa ihmisiä työntekoon.
Valtion säästöjen takia sosiaaliturva heikkenee.
Palkkavero kuitenkin pienenee, eli työntekijä saa isomman osan palkasta itselleen.
Hallituksen budjettiehdotus on valmis.
Eduskunta käsittelee ja hyväksyy budjetin syksyn aikana.
Sitten aiheena syöpä ja liikunta.
Liikuntaa suositellaan nykyään myös syöpähoitojen aikana.
Johanna Laihonen sairastui rintasyöpään 12 vuotta sitten.
Silloin hän sai ohjeen levätä sytostaattihoitojen aikana.
Kun Laihonen sairastui syöpään uudestaan 10 vuotta myöhemmin, hän sai ohjeen liikkua.
Tutkijat sanovat, että liikunta vähentää syöpähoitojen haittoja.
Siksi liikuntaa suositellaan nykyään syöpähoitojen aikana.
Hoidot voivat olla jopa tehokkaampia, jos potilas harrastaa liikuntaa.
Nyt tutkitaan, kuinka liikunta vaikuttaa esimerkiksi rintasyövän sytostaattihoitoon.
Jos liikunta parantaa hoidon tehoa, liikuntaa aletaan suositella potilaille useammin.
Lopuksi uutinen Helsingin seudun liikenteestä.
Raide-Jokeri eli uusi pikaratikka aloittaa liikenteen kuukauden kuluttua.
Raide-Jokerin reitti on 25 kilometriä pitkä.
Se kulkee Helsingin Itäkeskuksen ja Espoon Keilaniemen välillä.
Raide-Jokerista on hyvät yhteydet metroon, lähijuniin ja busseihin.
Lappiin on satanut ensilumi.
Lunta on paikoin jopa yli 20 senttimetriä.
Vielä sääennuste.
Torstai on etelässä lämmin ja melko aurinkoinen, pohjoisessa on viileää ja vettä sataa paikoin.