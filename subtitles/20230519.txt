Ensin asiaa terveydenhuollosta.
Suomessa julkisen ja yksityisen terveydenhuollon välillä on iso ero.
Eroa pitää pienentää, sanoo Terveyden ja hyvinvoinnin laitos eli THL.
Julkisessa terveydenhuollossa, esimerkiksi terveyskeskuksissa on pitkiä jonoja.
Samaan aikaan monet työntekijät pääsevät nopeasti yksityislääkärille työterveyshuollon kautta.
Työnantaja maksaa hoidon.
THL arvioi, että työterveyshuolto kasvattaa eroja terveydenhoidossa.
THL:n mielestä työterveyshuollossa on myös hyviä puolia.
On hyvä, että sairas työntekijä voi palata töihin nopeasti.
Sitten uutinen vihannessadosta.
Ennustetaan, että vihannessadosta tulee tänä kesänä hyvä.
Hyvä vihannessato voi myös alentaa ruuan hintaa.
Kasvihuoneilla viljely on nyt päässyt vauhtiin kylmän talven jälkeen.
Talvikuukausina moni viljelijä ei käyttänyt kasvihuoneita, koska energia oli kallista.
Nyt tutustumme Yle Kielikouluun.
Yle Kielikoulussa opiskellaan suomea katsomalla suomenkielisiä tv-ohjelmia.
Ohjelmissa on myös suomenkielinen tekstitys.
Jos mukana on vaikea sana, katsoja saa sanalle käännöksen.
Katsoja voi itse valita, millä kielellä käännökset ovat.
Vaihtoehtoja on 14, esimerkiksi englanti, arabia ja ukraina.
Yle Kielikoulu tarjoaa käännöksiä sen perusteella, mikä on katsojan suomen kielen taso.
Kääntäjä Jonatan Pedersen Ylestä:
- Meillä on A1-, A2-, B1-, B2-, C1- ja C2-taso.
- Eli se on se oma suomen kielen taso?
- Oman suomen kielen taso, joo.
Myös tehtävät sopivat tasolle, jonka katsoja on valinnut.
Tehtävät liittyvät ohjelman tekstiin.
Pedersen kertoo, että Yle Kielikoulu on ilmainen.
Palaute käyttäjiltä on ollut positiivista.
- Ihmiset tykkäävät tästä, ja se on mukava käyttää.
Ja voi katsoa samoja ohjelmia kuin kaikki muut.
Lisää tietoa Kielikoulusta: yle.fi/kielikoulu.
Vielä sääennuste.
Huomenna aurinko paistaa melkein koko maassa, ja sää on lämmintä.
Lämpötila on jopa yli 20 astetta.
Pohjois-Lapissa on kylmempää, ja siellä voi olla myös pilvistä.