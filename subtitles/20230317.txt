Ensin uutinen Suomesta ja puolustusliitto Natosta.
Suomen presidentti Sauli Niinistö on keskustellut tänään Turkin presidentti Recep Tayyip Erdoğanin kanssa.
Nyt odotetaan tietoa siitä, että Turkki hyväksyy Suomen Natoon.
Presidenttien tiedotustilaisuus alkaa pian.
Suomi tarvitsee myös Turkin hyväksynnän, jotta Suomesta tulee Naton jäsen.
Suomi haki Nato-jäsenyyttä viime vuonna, kun Venäjä aloitti sodan Ukrainassa.
Suomi ei halua jäädä yksin, jos Venäjän hyökkäykset naapurimaita vastaan jatkuvat.
Sitten aiheena vaalit ja äänestäminen.
Monet nuoret ja maahanmuuttajat eivät aio äänestää vaaleissa.
Eduskuntavaalit ovat kuitenkin jo noin 2 viikon kuluttua.
Näin 19-vuotias Selja Väkinen Vantaalta:
- Aiotko äänestää nyt näissä eduskuntavaaleissa?
- En varmaan. Mutta kyllä mä oon harkinnut, että vois.
- Minkä takia sä vielä harkitset?
- No, kun mä en oikein tiedä, ketä sitä äänestäis ja että mihin tämä just liittyy tämä äänestäminen.
Monet nuoret ja maahanmuuttajat eivät aio äänestää vaaleissa.
Siksi esimerkiksi Vantaa jakaa tietoa eduskuntavaaleista monella eri kielellä, ja ennakkoäänestyspaikkoja tulee myös kaupungin ammattikorkeakouluihin.
Sitten kerromme Selkosanomat-lehdestä.
Selkosanomien uusi numero on ilmestynyt tänään.
Se antaa tietoa eduskuntavaaleista selkokielellä.
Selkosanomat esittelee eduskuntapuolueet ja niiden tavoitteet.
Lehti kertoo, mitä puolueet aikovat tehdä, jos ne menestyvät vaaleissa.
Lehdessä kerrotaan myös, miten demokratia toimii.
Lehden välissä on selkoesite eduskuntavaaleista.
Se kertoo esimerkiksi, miten vaaleissa äänestetään.
Selkosanomat löytyy kirjastosta.
Lehteä voi lukea myös verkossa, osoite on selkosanomat.fi.
Vielä sääennuste.
Huomenna lunta sataa maan keski- ja pohjoisosassa.
Etelässä ja lännessä sataa vettä ja räntää.
Maan etelä- ja keskiosassa tuulee paljon ja lämpötila on plussan puolella.
Pohjoisessa on pakkasta ja siellä tuulee vähän vähemmän.