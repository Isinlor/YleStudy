Ensin uutinen sähkön hinnasta.
Pörssisähkö on nyt halpaa.
Tänään pörssisähkö on melkein ilmaista, ja halpa hinta jatkuu ehkä monta viikkoa.
Pörssisähkön hinta vaihtelee, koska se seuraa sähkön markkinahintaa.
Sähkön markkinahinta on nyt alhaalla, koska sähköä on tuotettu paljon kovien tuulien ja sateiden takia.
Myös ydinsähköä saadaan lisää, kun ydinvoimaloiden huoltotyöt loppuvat.
Pörssisähkö on nyt halpaa.
Pörssisähköä käyttävät kodit, joilla on sähkösopimus pörssisähköstä.
Monilla kodeilla on kiinteä sähkösopimus, jossa sähkön hinta ei vaihtele.
Sitten asiaa kehitysvammaisten työnteosta.
Vain pieni osa kehitysvammaisista on palkkatöissä.
Tässä Louhumäen toimintakeskuksen asiakkaat keräävät roskia Kuopiossa.
Tällainen työtoiminta kuntouttaa.
Joskus kehitysvammainen ihminen voi kuitenkin tehdä monta vuotta työtä, josta hän saa vain pienen korvauksen.
Suomessa on noin 30 000 kehitysvammaista työikäistä.
Vain pieni osa heistä on palkkatöissä.
Kehitysvammaliitto toivoo, että vammaispalveluissa aletaan etsiä aktiivisesti oikeita työmahdollisuuksia kehitysvammaisille ihmisille.
Lopuksi käymme Tikkurilassa, Vantaalla.
Siellä valmistuu pian Käärijä-muraali.
Muraali tarkoittaa seinämaalausta, ja tämä seinämaalaus on iso.
Sen korkeus on 30 metriä ja leveys 40 metriä.
Viivi Vierinen maalaa Käärijää, ja 2 muuta taitelijaa maalaa Käärijän taustaa.
Käärijä-muraali valmistuu pian.
Muraalin tekijät ovat huomanneet, että Käärijä kiinnostaa ihmisiä.
Käärijä-muraalia on tultu katsomaan ulkomailta asti, jo ennen kuin kuva on edes valmis.
Vielä sääennuste.
Tiistaina sää on lähes koko maassa poutaista ja pilvisyys vaihtelevaa.
Yksittäiset sadekuurot ovat mahdollisia Kainuussa.
Sää on vuodenaikaan nähden lämmintä.
Lämpötila on 11 ja 18 asteen välillä.
Lounaistuuli on puuskaista.