Ensin uutinen eduskuntavaaleista.
Selkouutisten vaaliohjelmassa keskusteltiin tänään eduskuntavaalien teemoista selkosuomeksi.
Ohjelmassa puhuttiin esimerkiksi Suomen turvallisuudesta ja siitä, miten Venäjän hyökkäys Ukrainaan on vaikuttanut suomalaisiin.
- Pelottaako sua turvallisuuden puolesta?
- Pelotti silloin alussa, kun kuulin tästä sodasta.
Mutta nyt kun yli vuosi siitä on mennyt, niin vähän on se pelotus tai pelottaminen vähentynyt.
- On vähentynyt, mutta onko mennyt kokonaan pois?
- Ei. Kyllä se naapuri siellä vielä tekee, mitä tekee.
Keskustelijat olivat huolissaan myös siitä, että ulkomaalaisten on vaikea saada työtä Suomessa.
- Ajattelen, että täällä koulutusta ja kokemusta muista maista ei arvosteta paljon, ja sen täytyy muuttua.
Selkouutisten vaaliohjelmassa keskusteltiin vaaliteemoista selkosuomeksi.
Eduskuntavaalit järjestetään ensi sunnuntaina.
Silloin valitaan kansanedustajat, jotka päättävät Suomen asioista.
Selkouutisten vaaliohjelma on Yle Areenassa.
Sitten uutinen Suomesta ja Natosta.
Suomi on ehkä jo pian puolustusliitto Naton jäsen.
Suomessa odotetaan, että Unkari hyväksyy Suomen Nato-jäsenyyden tänään maanantaina.
Unkarin parlamentti äänestää asiasta ehkä tänään illalla.
Suomesta tulee Naton jäsen, kun Unkarin lisäksi vielä Turkki hyväksyy Suomen jäsenyyden.
Kaikki muut Nato-maat ovat jo hyväksyneet Suomen mukaan puolustusliittoon.
Turkin parlamentti äänestää Suomen Nato-jäsenyydestä ehkä tämän viikon aikana.
Lopuksi urheilua.
Suomi sai eilen tärkeän voiton jalkapallossa.
Suomi voitti Pohjois-Irlannin EM-karsinnoissa.
EM-karsinoissa selviää, mitkä maat pääsevät Euroopan mestaruuskilpailuihin.
Suomi voitti Pohjois-Irlannin 1-0.
Suomen voittomaalin teki Benjamin Källman.
Suomen pelit EM-karsinnoissa jatkuvat kesäkuussa.
Vielä sääennuste.
Tiistaina pilvisyys on runsasta maan etelä- ja keskiosassa ja paikoin sataa lunta.
Pohjoisessa sää on poutaista, Lapissa paistaa aurinko.
Etelässä lämpötila on lähellä nollaa, muualla on pakkasta 1-10 astetta.