Ensin uutinen hallitusneuvotteluista.
Hallitusneuvottelijat keskustelevat tulevina päivinä vain maahanmuutosta ja ilmastoasioista.
Muista asioista ei tällä hetkellä neuvotella.
Hallitusneuvottelujen johtaja, kokoomuksen Petteri Orpo sanoo, että Suomeen pitää saada työntekijöitä ulkomailta.
Perussuomalaisten puheenjohtaja Riikka Purra sanoo, että tulevan hallituksen pitää vähentää maahanmuuttoa Suomeen.
Hallitusneuvottelijat keskustelevat tulevina päivinä maahanmuutosta ja ilmastoasioista.
Petteri Orpon tavoite on, että hallitusohjelma on valmis viimeistään juhannuksena.
Seuraavaksi uutinen maitotiloista.
Suomessa on koko ajan vähemmän maitotiloja kuin ennen.
Nämä kuvat ovat Peltolan tilalta Muuramesta, Keski-Suomesta.
Peltolan maitotila on valittu 2 kertaa Suomen parhaaksi.
Peltolan lehmät tuottavat paljon hyvää maitoa.
Hannu Peltola ja Tuomo Kananen kertovat syyn:
-Mahdollisimman hyvät olosuhteet pienestä vasikasta lähtien, riittävästi tilaa.
-Lehmän terveys on se tärkein. Lehmän täytyy olla terve, että se tuottaa.
Suomessa on koko ajan vähemmän maitotiloja kuin ennen.
Lehmiä on silti yhtä paljon kuin ennen, sillä maitotilat ovat isompia kuin aikaisemmin.
Nyt uutisen aiheena on siivous.
Ihmiset siivoavat kotona liian vahvalla puhdistusaineella.
Puhdistusainetta myös käytetään liian paljon.
Yhtenä syynä tähän on, että korona-aikana ihmiset oppivat siivoamaan kotia vahvalla aineella.
Puhtaanapidon lehtori Leila Kakko Tampereen ammattikorkeakoulusta:
-Koteihin tuli aineita, mitkä ovat ihan selkeästi liian voimakkaita.
Ja niitä käytetään liikaa, niitä  annostellaan liikaa.
Vähemmällä pärjäisi.
Ihmiset siivoavat kotona liian vahvalla puhdistusaineella.
Puhdistusaineessa on kemikaaleja, joista on haittaa ympäristölle.
Sää viilenee viikonlopuksi.
Torstaina päivällä vettä sataa vielä idässä.
Lännessä ja pohjoisessa on poutaa ja melko aurinkoista.
Yle Uutiset selkosuomeksi kertoo uutiset helpolla suomen kielellä.