Tänään puhumme eduskuntavaaleista.
Eduskuntavaaleissa voi jo äänestää.
Eduskuntavaalien ennakkoäänestys alkoi tänään.
Ennakkoäänestys jatkuu viikon ajan.
Ennakkoäänestyspaikkoja on esimerkiksi kirjastoissa ja kauppakeskuksissa.
Ennakkoäänestyspaikalla äänestäjällä pitää olla mukana henkilötodistus.
Varsinainen vaalipäivä on sunnuntai 2. huhtikuuta.
Sitten uutinen vaaliohjelmista.
Televisiossa on nyt paljon vaaliohjelmia, koska eduskuntavaalit ovat pian.
Yle tekee vaaliohjelmia myös vierailla kielillä, ensimmäistä kertaa myös arabian ja somalin kielellä.
Esraa Ismaeel juontaa arabiankielisen ohjelman, ja Wali Hashi on somalinkielisen ohjelman juontaja.
Näin he kertovat ohjelmista.
- Jokaisissa vaaleissa yksi niistä tärkeimmistä aiheista on ollut maahanmuutto, maahanmuuttajat.
Se on erittäin tärkeää, että ihmisille annetaan mahdollisuus, että he puhuvat omalla kielellä ja kertovat suomalaisesta yhteiskunnasta ja suomalaisten tulevaisuudesta.
Ja siinä on se, että he haluavat myös vaikuttaa.
- Minä ajattelen samaa kuin Wali sanoi.
Se on tärkeää, että me puhumme omaa juttua, omankielistä, koska demokratia tarkoittaa, että kaikki osallistuvat.
- Minkälaisia teemoja näissä teidän ohjelmissa on?
- Ainakin somalinkielisessä keskustelussa puhuttiin suvaitsevaisuudesta, puhuttiin ihmisoikeuksista, puhuttiin somaliyhteisön asemasta Suomessa.
Puhuttiin Natosta, puhuttiin Venäjän hyökkäyksestä Ukrainaan.
Elikkä ihan tavallisia valtaväestöä kiinnostavia aiheita, mutta se oli vain eri kieltä tällä kertaa.
- Me keskustelimme 3 jutusta. Ensimmäinen tärkeä juttu oli yhteistyö koulujen ja vanhempien välillä.
Toinen, että me keskustelimme ratkaisuista ja neuvoista, jotka voi parantaa lapsiperheiden hyvinvointia.
Kolmas juttu oli, että me puhuimme, kuka voi äänestää ja mitkä ovat parlamenttivaalit ja mikä on päätöksentekoprosessi.
Yle siis tekee vaaliohjelmia myös vierailla kielillä.
Vaaliohjelmat tehdään venäjäksi ja englanniksi kuten ennenkin, ja nyt mukana ovat myös arabia ja somali.
Vieraskieliset vaaliohjelmat nähdään ensi viikolla TV1:ssä ja Yle Areenassa.
Vielä sääennuste.
Huomenna Etelä-Suomen yli liikkuu vesisateita ja Keski-Suomen yli lumisateita.
Pohjoisessa ei sada, ja siellä paistaa myös aurinko.
Lämpötila on etelässä plussan puolella.
Pohjoisessa on pakkasta.