Ensin uutinen betonista.
Betonista voidaan tehdä ympäristöystävällisempää.
Nykyään betonin valmistuksessa ilmaan pääsee hiilidioksidia, joka on ilmastolle haitallista.
Näissä uudenlaisissa betonilaatoissa hiilidioksidi on betonin sisällä.
Hiilidioksidi on sekoitettu sideaineisiin niin, että hiilidioksidista tulee kovaa kuin kivi.
Sideaineita saadaan esimerkiksi terästehtaiden jäteaineista.
Näin betonin valmistus on ympäristöystävällisempää.
Uutta menetelmää ja sen laitteita kehitetään Suomessa.
Niitä on tarkoitus myydä ympäri maailmaa.
Sitten aiheena suomen opiskelu.
Helsingissä kokeillaan uutta tapaa opiskella suomea.
Maahanmuuttaja ei istu luokkahuoneessa.
Hän menee heti työpaikalle.
Työpaikalla maahanmuuttaja kuvaa omaa työtä ja keskustelee kuvista opettajan kanssa.
Wassana Khangkheree oppi työn ja suomen kielen päiväkodissa.
Nyt hänellä on siellä työpaikka.
Tätä uutta tapaa oppia suomea kokeillaan Helsingissä.
Mukana on opiskelijoita päiväkodeista ja elintarvikealalta.
Wassana Khangkhereelle uudenlainen opiskelu on sopinut hyvin.
- Mä tykkään liikunnasta, mä muistan mitä mä teen.
Mä en tykkää niin istua ja opiskella. Se on vähän tylsää mulle.
Mä tykkään työskennellä lasten kanssa.
Lopuksi taidetta.
Menemme taidemuseo Amos Rexiin Helsingissä.
Amos Rexin uusi näyttely esittelee japanilaisen Ryoji Ikedan töitä.
Ikedan työt eivät ole tavallisia maalauksia.
Ne ovat valoa ja pimeyttä, liikkuvia kuvia ja ääntä.
Ikeda aloitti taiteen tekemisen elektronisen musiikin parissa.
Ikeda käyttää kuvissa dataa, jota tiede on tuottanut.
Katsojalle näyttely on voimakas kokemus.
Näyttely jatkuu melkein helmikuun loppuun asti.
Vielä sääennuste.
Huomenna pohjoisessa sataa vähän vettä.
Etelässä on poutaa eli ei sada.
Melkein koko maassa on pilvistä.
Lämpötila on maan etelä- ja keskiosassa yli 15 astetta, ja pohjoisessa lämpötila on alle 15 astetta.